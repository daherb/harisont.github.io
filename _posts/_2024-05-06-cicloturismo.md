---
title: "Cicloturismo"
date: 2024-05-06
layout: post
category: "natur&kultur"
langs: ["it"]
---


Crescere in una regione ricca di storia come l'Umbria mi ha abituata ad apprezzare il cosiddetto "turismo locale".
Quando abitavo ancora a Perugia, molte domeniche in famiglia consistevano nel fare colazione (o piú spesso brunch, visti gli orari miei e di mia mamma), mettersi in macchina e partire per una delle cittadine vicine, a volte anche senza una meta precisa, "tanto qualche paesino interessante lungo la strada ci sarà". 
E in effetti, immancabilmente, c'era.
Ció che mi é sempre un po' mancato in Umbria é la vita all'aria aperta. 
Nonostante il "cuore verde d'Italia" sia pieno di aree dalla natura lussureggiante, infatti, queste non sono sempre di facile accesso. 
Molti luoghi sono impossibili da raggiungere senza una macchina, e per i primi 18 anni della mia vita da quelle parti (di 22 totali), i guidatori erano i miei genitori, molto piú propensi a mete di interesse culturale che ad escursioni meramente naturalistiche.
Per di piú, l'idea di spostarsi in auto (o, in generale, con un mezzo a motore) per fare un po' di moto mi é sempre risultata un po' indigesta.

{% include image.html file="../assets/img/cicloturismo/fioritura.JPG" description="Colline nella zona di Castelluccio di Norcia a fine fiorita. Foto scattata nel luglio 2018, a poche settimane dal mio trasferimento in Svezia." %}

In Svezia, la situazione é quasi opposta. 
Anche al sud, nelle zone piú popolate, la densità abitativa é imparagonabile a quella del centro Italia e gran parte dei piccoli paesi non ha un centro storico, cosa che li fa risultare quasi indistinguibili da una qualunque zona residenziale della città: piacevole, curata, ma non di particolare rilevanza turistica.
Non che non valga la pena esplorare le cittadine della regione in cui vivo, la Västra Götaland, ma poche di esse, da sole, meritano una visita di un'intera giornata.
Per fortuna, quel che manca in Umbria abbonda da queste parti: collegamenti in treno, sentieri e soprattutto piste ciclabili.
La natura, diversa da quella umbra ma altrettanto splendida, é a portata di mano e la bicicletta, vista la conformazione geografica del territorio e l'infrastruttura a supporto, il mezzo perfetto per scoprirla.

{% include image.html file="../assets/img/cicloturismo/delsjon.jpg" description="Delsjön, il primo lago della mia vita svedese. Foto scattata nel maggio 2019. In quel periodo, abitavo talmente vicino a questa zona che non mi serviva nemmeno la bicicletta per raggiungerla." %}

Nei miei quasi sei anni in Svezia, il mio rapporto con la natura é cambiato profondamente. 
Una passeggiata nel verde, una nuotata in un lago, una pedalata lungo la costa, anche in luoghi giá visitati piú e piú volte, sono cose che ho imparato ad apprezzare sempre di piú.
Non c'é nulla di meglio, però, che combinare natura e cultura.
Oggi voglio quindi raccontare uno dei miei ultimi viaggi in bicicletta - il piú lungo sino ad ora - che rientra pienamente in questa categoria. turismo locale, sostenibile