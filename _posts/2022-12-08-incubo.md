---
title: "Incubo"
date: 2022-12-08
layout: post
category: giornate-rimate
langs: ["it"]
---

Pur dopo gl'insuccessi<br>
di poco precedenti<br>
di opere assai spesso<br>
definite scadenti

copie di Tarantino,<br>
sorprende un po' lo scarso<br>
riscontro al botteghino<br>
di quello che a noi è parso

più che un film dell'orrore<br>
un inatteso esempio<br>
di cinema d'autore.<br>
Protagonista empio

e raggelante storia<br>
ne fanno una tragedia<br>
d'euripidea memoria.<br>
Incollati alla sedia

vi terrà la regia<br>
supportata da buona,<br>
sobria fotografia.<br>
Soggetto che funziona,

bella l'ambientazione,<br>
niente effetti speciali<br>
ma gran recitazione -<br>
interpreti geniali.

Il lungo è presto detto<br>
prodotto benvenuto,<br>
direi quasi perfetto,<br>
di un budget contenuto.

È forse il disturbante<br>
tema del fratricidio<br>
che, nel grande pubblico,<br>
provoca del fastidio.

"Una grande emozione"<br>
pur tuttavia ci dice<br>
a fine proiezione<br>
l'unica spettatrice.
