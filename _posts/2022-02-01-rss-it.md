---
title: "Cosa significa RSS e perché è una tecnologia che dovremmo continuare ad utilizzare"
date: 2022-02-01
layout: post
category: "l-informatico-di-famiglia"
---

Ti sei già iscritto al mio blog? Se sì, probabilmente questo post non fa al caso tuo.
Hai provato a cliccare il bottone "Subscribe" che si trova in fondo a questa pagina ma hai subito chiuso l'inquietante pagina web piena di strane parentesi angolari che si è aperta quando lo hai fatto? In tal caso, continua a leggere.
Sei semplicemente curioso di sapere di più su una incredibile tecnologia del web 1.0 di cui oggi abbiamo più che mai bisogno? Sei nel posto giusto.

## Cosa significa RSS
Come immaginerai, RSS è un acronimo. Ho sempre pensato che stesse per Really Simple Syndication, che per quanto mi riguarda suona alquanto misterioso, ma facendo qualche ricerca per questo post mi sono imbattuta in altre due maniere di interpretarlo: RDF[¹](#note) Site Summary and Rich Site Summary (= "sunto arricchito del sito", o qualcosa del genere).
Quest'ultima è probabilmente quella di più semplice comprensione: l'acronimo RSS indica un qualcosa (per l'esattezza un file di testo, spesso chiamato _feed_, in un formato standard e _machine-readable_, cioè strutturato per l'elaborazione automatica) che riassume i contenuti di un certo sito web.

Se mai ti è capitato di aprire un feed RSS (puoi provarci [anche adesso](https://harisont.github.io/feed.xml)), ti sarai già accorto del fatto che il fatto che un file sia di facile lettura per le macchine non significa affatto che lo sia anche per gli umani. E, in effetti, nessuno si aspetta che noi umani _leggiamo_ direttamente un feed RSS: ci basterà _iscriverci_ e chiedere ad un programma (un _feed reader_) di presentarci i suoi contenuti in una forma che ce li renda accessibili.

## Perché i feed RSS stanno cadendo nel dimenticatoio
Negli anni '90, quando questa tecnologia era stata appena inventata, iscriversi ad un feed RSS era una maniera _molto semplice_, se non addirittura La Maniera Più Semplice, per ricevere aggiornamenti da una pagina web. Tutto si riduceva a scaricare un feed reader e dargli in pasto gli URL di qualche feed RSS interessante - fatto ciò, non ci si sarebbe persi neanche una virgola di quanto avveniva sui diversi siti seguiti, nè tantomeno si sarebbe stati distratti da feed ai quali non ci si era esplicitamente iscritti. 

Che sogno, non è vero? Be', a dirla tutta, tutto questo è realtà, o almeno lo è stato. 
Fino a poco tempo fa, quella dell'RSS era la tecnologia che si nascondeva dietro ad ogni giornale online, blog e pagina web che ricevesse aggiornamenti frequenti. Anche i podcast erano tutti distribuiti tramite feed RSS, e persino YouTube, all'inizio, era pieno di feed RSS ai quali iscriversi (spoiler: è ancora così, ma probabilmente non te ne sei mai accorto - prova a copiare l'indirizzo del tuo canale preferito nel tuo feed reader!).

A questo punto, ti chiederai: ma se l'RSS è una tecnologia così utile e ben sviluppata, perché non ne ho mai nemmeno sentito parlare? Non sarà mica stata superata perché non era poi così semplice da usare? La risposta è... sì e no. Ormai da un pezzo (diciamo pure dall'inizio della seconda decade del terzo millennio), i feed RSS sono abbastanza fuori moda, ma questo non perché non siano _molto semplici_ da utilizzare. Se non sei ancora convinto, salta pure alle [istruzioni per l'uso](#rss-istruzioni-per-luso).

### Iscriversi al feed X vs. seguire Y su Z
Ricordi cosa è successo ad Internet una decina di anni fa? Eravamo agli inizi del web 2.0, che in pratica significa che abbiamo tutti quanti iniziato ad usare i social network. E i social network, quasi per definizione, hanno tutti un loro modo di farti seguire persone ed organizzazioni più estese.
Questa, di per sè, era già una minaccia per i feed RSS, e non appena piattaforme come Facebook hanno iniziato a crescere in popolarità, tutti quanti abbiamo iniziato ad "seguire" e "lasciare un mi piace" a persone e pagine invece di iscriverci ai vari feed. Il risultato è più o meno lo stesso. 

...Ma lo è veramente? A mio avviso, in realtà, seguire un profilo su un qualsiasi social media è molto diverso da iscriversi al feed di un sito tramite RSS. Le ragioni principali sono due:

1. Nel momento in cui rimpiazzi il tuo feed RSS con, per esempio, Instagram, potrai seguire solo ed esclusivamente persone che hanno un account su Instagram. Viceversa, i diversi creatori di contenuti, per essere seguiti da te, dovranno iscriversi ad Instagram ed adattare i loro contenuti alle funzionalità offerte dalla piattaforma, anche se magari quest'ultima non gli piace o non si presta a quello che fanno (tanto per fare un esempio, Intrsagram non sarebbe adatto a post lunghi come quello che stai leggendo)
2. La stragrande maggioranza dei social raccoglierà quanti più dati possibile su di te per poi mostrarti inserzioni pubblicitarie personalizzate. I feed RSS, al contrario, non sono materialmente in grado di tracciarti e raramente contengono pubblicità.

### Consigliati per te!
Purtroppo, non è tutto qui: con i social network sono arrivati anche i _recommender system_. Un recommender system (letteralmente "sistema di raccomandazione") è un programma che crede di sapere a quali contenuti sei interessato e li seleziona al posto tuo. Ormai, molti recommender system fanno il loro lavoro piuttosto bene (per esempio, apprezzo molto quello di YouTube e di recente ho creato [una playlist di musica anni '50 con l'aiuto dell'intelligenza artificiale di Spotify](https://open.spotify.com/playlist/5qqrqrJudIowWBV3MIvp3D?si=b4cc1719edc04540)). Questo perché sempre più spesso sono basati su Machine Learning (=apprendimento automatico): in particolare, questo significa che i recommender system dei diversi social network imparano _da te_ e da quel che fai quando utilizzi le diverse piattaforme. Se il termine "recommender system" continua a suonarti poco familiare, prova a rileggere questo paragrafo rimpiazzandolo con il più comunemente usato "Algoritmo"[²](#note).

Non sono contraria ai recommender system (e, ovviamente, non posso essere contraria agli algoritmi!), ma penso che debbano essere utilizzati responsabilmente e, preferibilmente, _assieme_ ad altri modi di accedere alle informazioni. In particolare, credo vada tenuto a mente quanto segue:

1. __scarsa affidabilità__: tendenzialmente, un recommender system non ti mostrerà _tutto_ quello che le persone che segui condividono su una certa piattaforma (YouTube ha un meccanismo che fa sì che questo, se glielo chiedi per favore, non avvenga, ma ciò non si applica a tutti i social netework). Allo stesso tempo, non ti mostrerà _solo_ contenuti provenienti da chi hai esplicitamente deciso di seguire. Questo vuol dire che, mentre vieni bombardato di foto di travel blogger che non hai mai sentito nominare ma che "potrebbero piacerti", potresti perderti qualche post del tuo artista preferito
2. __effetto bolla__: i recommender system ti mostreranno contentuti simili a quelli che ti sono piaciuti (o ai quali hai comunque reagito) nel passato. Il rischio associato a questo è che il sistema, senza che tu te ne accorga, isoli te e, con ogni probabilità, i tuoi amici in una specie di "bolla" impenetrabile se non ad un certo tipo di informazioni. Se hai controllato ripetutamente le politiche per la prevenzione della diffusione del covid ma non hai mai seguito un attivista LGBTQ+, è probabile che verrai tempestivamente informato sulla [recente decisione del governo svedese di rimuovere le restrizioni](https://www.bloomberg.com/news/articles/2022-02-03/sweden-lifts-covid-restrictions-as-pandemic-enters-new-phase) ma che, allo tesso tempo, resterai ignaro di [quel che sta accadendo in Florida](https://abcnews.go.com/US/dont-gay-bill-moves-forward-florida/story?id=82481565). In parole povere, i social media non sono un granché come fonte di notizie.

## RSS: istruzioni per l'uso

## Feed reader
Se ti è venuta voglia di seguire qualcuno dei tantissimi feed RSS che ancora adesso vengono creati e aggiornati, hai bisogno di un __feed reader__.

Come abbiamo detto, un feed reader è un programma in grado di rendere i contenuti di un feed RSS facili da leggere per gli umani. 
Personalmente, al momento utilizzo [Fluent Reader](https://hyliu.me/fluent-reader/), un'applicazione desktop avanzata, open source e multipiattaforma.
Se sei un fan dei software da riga di comando o vuoi, per qualsiasi altra ragione, qualcosa di piú leggero, puoi provare invece [Newsboat](https://newsboat.org/).

Anche per smartphone e tablet c'é una vasta gamma di applicazioni free ("free" sia perché sono software libero che perché sono gratuite) tra cui scegliere. Il mio compagno, per esempio, usa [Feeder](https://f-droid.org/packages/com.nononsenseapps.feeder/).

### Poscast managers
Un'app Android che utilizzo moltissimo io stessa, per non dire la mia app preferita in assoluto, é [AntennaPod](https://f-droid.org/en/packages/de.danoeh.antennapod/), specificamente pensata per i podcast.

Ebbene sí: anche la stragrande maggioranza dei podcast viene distribuita sotto forma di feed RSS, nonostante Spotify abbia deciso di fare le cose a modo suo e abbia purtroppo (lo dico da persona che, per ascoltare la musica, Spotify lo usa quotidianamente) l'esclusiva su tutta una serie di contenuti. Per i podcast non c'é storia - AntennaPod gioca un altro campionato, superando ogni app proprietaria.

Sfortunatamente, anche quello dei podcast é un mondo in cui la tendenza é quella di legare i contenuti ad una o piú piattaforme specifiche: se di questo Spotify é l'esempio più lampante, difatti, persino la RAI ha lanciato una sua piattaforma, [RaiPlay Sound](https://www.raiplaysound.it/), che va a sostituire un sito che, per quanto non offrisse un'esperienza di navigazione particolarmente gradevole, forniva feed RSS a cui iscriversi per ogni programma a cadenza periodica. Vorrà dire che, poco a poco, mi dimenticherò di uno dei miei preferiti, [Wikiradio](https://www.raiplaysound.it/programmi/wikiradio). I feed delle stagioni passate sono ancora disponibili e facili da reperire, per esempio proprio tramite la funzionalità di ricerca di AntennaPod.

### Alla ricerca dei feed
In conclusione, sembra che la gente si preoccupi sempre di meno dei feed RSS, ma fatta eccezione per i casi come quelli che abbiamo appena visto, questo significa che, se non sono moltissimi i nuovi feed che vengono creati, sono anche pochissimi i vecchi che vengono disabilitati. 

{% include image.html file="../assets/img/rss/rss.png" description="Il simbolo dell'RSS" %}

Nei rari casi in cui un sito é pensato per incoraggiarti attivamente ad usare i(l) suo(i) feed RSS, iscriversi sarà semplicissimo: basterà trovare un bottone con una qualche variazione sul tema del simbolo dell'RSS, cliccarci sopra e copiare l'indirizzo della pagina web che si aprirà nell'apposito campo del proprio feed reader. 

{% include image.html file="../assets/img/rss/rss_add.png" description="Aggiunta di un nuovo feed RSS ad una lista di fonti" %}

In molti casi, se non addirittura nella maggior parte, però, un bottone col simbolo dell'RSS non ci sarà affatto. Perfino certi blogger non sono a conoscenza del fatto che le piattaforme su cui è hostato il loro sito offrono la possibilità di seguirlo tramite un feed generato automaticamente, perciò non mettono il link al feed a disposizione dei visitatori.

Un trucchetto per scoprire se un sito sia _veramente_ privo di un feed RSS o meno è quello di provare ad aggiungere `/feed.xml` all'URL della sua pagina principale, ma esistono anche soluzioni migliori.
Firefox, per esempio, ha un'estensione, [Awesome RSS](https://addons.mozilla.org/en-US/firefox/addon/awesome-rss/), che va alla ricerca dei feed RSS dei siti che apri ed offre una maniera molto, _molto semplice_ per ottenerne i link.
Mettiamo che tu ci tenga a sapere cosa sta imparando la mia ex compagna di classe Tova nel suo corso di elaborazione del linguaggio naturale. Il suo [blog]((https://datatjej.github.io/)) è veramente carino, e gran parte dei blog hanno un feed RSS, ma non riesci proprio a trovarlo. Con Awesome RSS, vedrai qualcosa del genere:

{% include image.html file="../assets/img/rss/rss_awe.png" description="Con Awesome RSS all'opera, cliccando sul simbolo dell'RSS sulla tua barra di ricerca accederai al link del suo feed RSS" %}

# Extra 1: ma com'è fatto un feed RSS?
A questo punto, dovresti avere un buon modello concettuale di come funzionano i feed RSS e, probabilmente, sei più o meno in grado di utilizzarli. Se ti incuriosisce anche sapere come sia _fatto_ un feed RSS, qui c'è pane per i tuoi denti.

Se apri il feed di questo blog, vedrai qualcosa di alquanto preoccupante, e per la precisione una cosa più o meno come questa:

{% include image.html file="../assets/img/rss/rss_content.png" description="Un feed RSS come appare nel mio browser" %}

Si tratta di un file XML, e diciamo che non si presenta benissimo. XML sta per eXtensible Markup Language (= linguaggio di marcatura estensibile). Se vuoi approfondire per quel che riguarda questo formato, puoi partire dando un'occhiata a [questa voce di Wikipedia](https://it.wikipedia.org/wiki/XML), ma l'essenziale per decifrare i file RSS è che:

- i linguaggi di marcatura, come l'XML, l'HTML e il Markdown (che e quello che sto utilizzando per scrivere questo post) servono per descrivere la struttura dei vari documenti elettronici. In molti casi, e l'XML non fa eccezione, ciò si ottiene tramite il _tagging_ (= assegnazione di etichette) delle diverse parti che li compongono, specificandone il contenuto. In XML ed HTML, i tag sono parole racchiuse tra parentesi angolari, come `<questa>`. Al titolo di un post è spesso, per esempio, assegnato il tag `<title>`, mentre il corpo del suo testo verrà probabilmente marcato con `<body>`, i suoi paragrafi con `<p>` eccetera
- il fatto che l'XML sia estensibile significa che l'insieme dei tag non è immutabile - in ogni momento è possibile creare nuove "categorie".

Per esempio, i feed RSS sono solamente contraddistinti dal tag `<feed>` e contengono, fra le altre cose, i metadati, ossia qualche informazione generale sul feed e il sito da cui proviene. Per esempio, il feed del mio blog ha un titolo (`<title>`), un sottotitolo (`<subtitle>`) ed un autore (`<author>`) (che ha,)