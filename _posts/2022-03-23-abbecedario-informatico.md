---
title: "Ho bisogno di una mano con un progetto divulgativo"
date: 2022-03-23
layout: post
category: "l-informatico-di-famiglia"
---

Cari lettori!

Come molti di voi sanno, da un anno a questa parte sto lentamente ma inesorabilmente lavorando ad un [corso base di Haskell in italiano](https://www.youtube.com/channel/UC6fKcYGimkXYd-N5ryesKqw).

La scelta della lingua, in quel caso, è stata determinata in parte dalla quasi totale assenza di materiali didattici sull'argomento in lingue diverse dall'inglese. Vero è che la stragrande maggioranza dei programmatori l'inglese lo mastica, ma perlomeno in Italia, anche tra i miei amici, molti perferiscono _imparare_ le basi nella propria lingua per poi _consultare_ manuali e documentazione in inglese.

Parlare d'informatica in italiano e farlo su YouTube, però, è stato per me anche un esperimento in vista di progetti divulgativi futuri, progetti che mi vedono come "__l'informatico di famiglia__".
Mi sembra che, nel nostro paese, più che le competenze di programmazione funzionale tra gli informatici manchino le conoscenze di base tra i non addetti ai lavori, e da tempo desidero realizzare contenuti più divulgativi, direi quasi di alfabetizzazione informatica.

In quest'ottica, ho scritto [un post sull'RSS](https://harisont.github.io/l-informatico-di-famiglia/2022/03/05/rss-en.html) e sto iniziando a fantasticare del mio prossimo potenziale progetto a lungo termine, l'__Abbecedario Informatico__.

## L'Abbecedario Informatico
L'idea è quella di realizzare un podcast o una serie di post¹, eventualmente da raccogliere in un sito a sé stante o in un piccolo libro in un secondo momento, ognuno dei quali spieghi in maniera accessibile un termine specifico dell'informatica.

Come vada inteso il termine stesso "informatica" è ancora da decidere: se da una parte mi piacerebbe restringere il campo agli aspetti teorici della _Computer Science_ [come intesa dal buon Dijkstra](https://www.quora.com/What-did-Dijkstra-mean-when-he-said-Computer-science-is-no-more-about-computers-than-astronomy-is-about-telescopes?share=1), dall'altra credo sia meglio approfittare della confusione che l'uso italiano del termine "informatica" crea per affrontare anche concetti più vicini alla _Computer Engineering_, cioè ai computer veri e propri: ci sono molti, troppi concetti misconosciuti che Computer Science non sono, ma che aiutano a capire la Computer Science. 

## Fonti d'ispirazione
- Brian Christian and Tom Griffiths, _Algorithms to live by_ (ottime spiegazioni di molti algoritmi, realizzate con metafore efficaci, ma non si rivolge a persone digiune di informatica)
- _L'informatica spiegata a mia mamma_ (tentativo personale precedente, troppo impegnativo da portare avanti, troppo narrativo e comico)
- Pedro Domingos, _The master algorithm_ (per il focus sul "modello concettuale". Si focalizza sul ML)
- Carlo Rovelli, _Sette brevi lezioni di fisica_ per come le lezioni sono brevi ed autocontenute

## Target
Le persone che spero di raggiungere con questo progetto sono, nell'ordine:

1. i miei parenti (da qui il nome "L'informatico di famiglia")
2. i miei amici che hanno fatto studi umanistici, che per quanto "nativi digitali" non mi sembra che abbiano la situazione del tutto sotto controllo
3. persone come loro, più o meno istruite ma senza una preparazione tecnica alle spalle
4. persone come me, che conoscono la materia e magari hanno voglia di parlarne

## Il tuo parere è importante, chiunque tu sia!
Se appartieni ad una qualsiasi delle categorie di cui sopra, ti chiedo di aiutarmi in questa fase preliminare del progetto.

Cliccando [qui](lista_argomenti.md), 

## Note
¹ L'esperimento con il corso di Haskell e il livello di astrazione al quale voglio trattare gli argomenti mi portano ad escludere YouTube: il video era utile per mostrare il codice mentre lo scrivevo, mentre in questo caso l'aspetto visivo è meno rilevante e, comunque, me ne sono resa conto, noiosetto da curare.